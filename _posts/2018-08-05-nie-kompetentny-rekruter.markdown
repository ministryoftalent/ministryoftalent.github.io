---
layout:     post
title:      "(Nie)Kompetentny rekruter?"
subtitle:  Produktywność
date:       2018-08-04 11:00:00 
author:     Ministry of Talent 
img:  car_1.jpg
categories: praca, github, sourcing
index: true
---

<b>Planujesz kupno nowego wozu. Uroczy sprzedawca samochodów jednym tchem wymienia parametry wozu, z pasją opisuje wszelkie jego zalety, a ty oczami wyobraźni już siadasz za jego kółkiem i mkniesz szeroką autostradą. Ale mija chwila i pojawia się pierwsza rysa w procesie kupna-sprzedaży.</b>  


Twój rozmówca, wydawało się, bądź co bądź, kompetentny gość nie ma pojęcia gdzie gaz, gdzie sprzęgło i czy kierownica jest z prawej czy z lewej strony. A na domiar złego wnikliwie przepytuje ciebie, zwykłego kierowcę, a nie zawodowego mechanika, ze szczegółów budowy silnika wymarzonego auta.

<img src="/images/car_1.jpg" class="img-responsive" alt="Picture">


Ręka do góry kto nie zna takiego sprzedawcy-rekrutera? Skrajnie niekompetentni, nie mający pojęcia o technologii, niemerytoryczni. To tylko kilka epitetów, tych łagodniejszych, określających technicznych rekruterów zasłyszanych od programistów. 

Pomijam <b>grzech ciężki rekruterów, godny najdalszych kręgów piekła Dantego</b>, czyli notoryczne zapominanie o zadzwonieniu do kandydata pomimo wcześniejszego umówienia się na rozmowę. Ale to co boli naszych kandydatów najbardziej to brak rzetelnej informacji na temat projektów na które aplikuje.

<h2 class="section-heading">Wiedza ekspercka - pięta achillesowa rekruterów</h2>

Jako rekruterzy w branży IT inwestujemy ocean energii w zdobycie uwagi kandydata. Ta ekscytacja i poczucie dobrze zrobionej roboty, kiedy wiesz, że wśród setek wiadomości od innych rekruterów, kandydat wybrał właśnie ciebie! 

<img src="/images/phones.jpg" class="img-responsive" alt="Picture">

Brutalne zderzenie z rzeczywistością następuje podczas pierwszej rozmowy z kandydatem. <b>Rekruter plącze się w zeznaniach, a kandydat przeklina moment, w którym zdecydował się podzielić swoim numerem telefonu</b>. Nad znajomością słownictwa, terminologii można popracować. Mniej wpływu mamy na to ile informacji otrzymujemy od hiring managera i klienta. 

Co zrobić żeby żadna ze stron nie miała poczucia zmarnowanego czasu? Czy naprawdę jest aż tak źle ze stanem wiedzy zatrudniających na stanowiska techniczne?

<h2 class="section-heading">Brak elitarności zawodu?</h2>

Próg wejścia do branży rekrutacyjnej jest niezwykle niski. Wymagania na wstępie są niewielkie, a kwalifikacje, a właściwie umiejętność nauki bycia efektywnym rekruterem weryfikowana jest w ciągu pierwszych kilku miesięcy pracy. <b>Pokuszę się na szacunek, że nawet do 40% adeptów sztuki rekrutacji wypada z branży w ciągu pierwszego roku pracy.</b> 

Rynek wciąż potrzebuje nowego narybku, a młodzi rekruterzy IT nieustannie trenują na żywym kandydacie to jest coraz mniej wyrozumiałym, a coraz bardziej sfrustrowanym programiście. I znowuż nasuwają się porównania motoryzacyjne. Z początkami rekrutacji jest nieco podobnie jak z nauką jazdy samochodem. Każdy kiedyś musiał jeździć L-ką i testować swoje umiejętności w starciu z dynamiką ruchu ulicznego, a nie tylko makietą skrzyżowania. A część z kursantów niestety (stety?) nigdy nie zda egzaminu na prawo jazdy. 

<img src="/images/cross.jpg" class="img-responsive" alt="Picture">


<h2 class="section-heading">Nikt nie jest alfą i omegą</h2>

Kiedy życie mnie rzuciło do rekrutacji IT, postanowiłam podjąć wyzwanie. Pierwszym zaskoczeniem było to, że mój pracodawca nie oferował żadnego przeszkolenia dla technicznych rekruterów. I tak o to w moim zespole <b>każdy sobie rzepkę skrobał</b>, z trochę lepszym lub gorszym rezultatem. 
 
Rozpoczęłam moją drogę od przyswojenia suchych faktów ze zwykłej wikipedii. Ale najlepszym źródłem wiedzy okazali się programiści do których zespołów zatrudnialiśmy. Wiele pytań i wątpliwości nachodziło dopiero wtedy, gdy maszyna rekrutacyjna ruszyła, a mnie udało mi się porozmawiać już z kilkoma kandydatami. Nauczyłam się wtedy, że lepiej przyznać się do nieznajomości pewnych aspektu projektu czy technologii, niż brnąć w zaparte i szyć na poczekaniu. 

<h2 class="section-heading">Mniej znaczy więcej </h2>

Tak jak nikt (no, prawie nikt!) nie będzie ekspertem zarówno w Javie, Ruby i C#, tak i aptekarska znajomość 30 projektów (bo i tyle równoległych procesów nieraz przychodzi prowadzić) rekrutacyjnych, których wymagania zmieniają się częściej niż ekipa rządzących we włoskim parlamencie, <b>jest wyzwaniem nie tyle ambitnym, co praktycznie niewykonalnym</b>. Pozostaje apelować do rozsądniejszego podzialu pracy w zespołach rekrutacyjnych. Mniej zazwyczaj znaczy więcej i lepiej.

<h2 class="section-heading">Wspólny mianownik</h2>

Technologie w branży zmieniają się z prędkością świetlną. Wspólnym mianownikiem dobrego rekrutera i programisty winna być ciekawość i ciągły rozwój. To czego uczyłam od 2011 roku w dużej części zdążyło się zdezaktualizować, dlatego w miarę możliwości staram się odświeżać moją wiedzę na bieżąco. O tym jak pielęgnuję i zdobywam wiedzę techniczną opowiem w następnym artykule z serii.




